Knapper, belg og tunger i bevegelse! Bli med inn i durspillets verden hvor tunger lager lyd når man drar i belgen. Er det et munnspill? Nei – det er en torader!
Toraderen er et lite trekkspill som spilleteknisk ligner mye på munnspill. Toraderen er vekseltonig, det vil si at den gir to ulike toner for hver knapp avhengig av om belgen dras ut eller presses sammen.
Instrumentet stemt i en bestemt dur så har du et G/C-spill må du holde deg til denne tonearten.
 
I norsk folkemusikk var toraderen elsket og hatet. I enkelte bygder opptrådte toraderen og fela ofte i samspill. I andre bygder var reaksjonene langt mer negative, og toraderen ble sett på som felemusikkens verste fiende.
På 1970-tallet opplevde vi en sterkt fornyet interesse for toraderen, mye takket være den populære Toradertrioen fra Hallingdal. De hentet blant annet fram eldre slåtter fra repertoaret til Embrik Bergaplass (1925–2018) og andre toraderspelemenn i dalen. Mange begynte nå å lære seg å spille torader, og vi fikk både fram en rekke dyktige soloutøvere og gammeldansgrupper som benyttet torader. Vi måtte imidlertid vente helt fram til 1986 før Landslaget for Spelemenn tok trekkspillet inn i varmen og begynte å arrangere en årlig landsfestival for gammeldansmusikk med en egen klasse for toraderspill.
 
Det var en orgelbygger i Tyskland, Buschmann, som nærmest tilfeldig laget det første munnspillet, som resulterte i en enorm produksjon av munnspill som ble eksportert til hele verden. Ikke lenge etter fant man på «å sette belg på» munnspillet og fikk da den første enraderen. Denne ble utvidet til torader, senere trerader, fire- og femrader, det som vi kjenner som knappetrekkspill i dag. Denne utviklingen gikk veldig raskt.
 
 
Medvirkende:
Amalie Kinsarvik Tvilde
